در آکادمی توانا مسابقه دادن قسمتی از برنامه آموزشی بازیکنان تلقی می‌شود. مربیان توانا، هم بر اساس تجربه دوران بازی و هم بر اساس مطالب دوره‌های مربیگری، اعتقاد دارند که بازیکنان -در هر سطحی که باشند- باید مرتباً آموزه‌های تمرینی را در مسابقات به‌کار گیرند تا آموخته‌ها به مهارت تبدیل شوند و مهارت‌ها ملکه ذهن گردند.
بر این اساس همواره به بازیکنان توانا توصیه می‌شود که علاوه بر بازی‌های دوستانه‌ای که در طول هفته، در انتها جلسات تمرینی انجام می‌دهند، در تورنمنت‌هایی با حضور بازیکنان سایر باشگاه هم شرکت کنند. این موضوع، علاوه بر محک توانایی بازیکن، آشنایی او با سبک‌های بازیکنان مختلف و افزایش تجربه حضور در میدان واقعی، انگیزه بازیکنان را نیز برای فراگیری و پیشرفت سریع‌تر افزایش می‌دهد. البته مسابقاتی بیشترین سود را به بازیکن می‌رساند که با حریف‌های کمابیش هم‌رده خود رودررو شود.
آکادمی توانا نیز مسابقات هفتگی رو معمولا در روزهای جمعه برگزار می‌کند. برای سازماندهی این مسابقات از روش سوئیسی و برنامه Swiss tournament manager استفاده می‌شود. در روش سوئیسی تمامی بازیکنان شرکت‌کننده تعداد تقریبا مساوی بازی انجام می‌دهند و هیچ بازیکنی در هیچ مرحله‌ای از جدول حذف نمی‌شود. هیچ دو بازیکنی در هر هفته بیش از یک بار با یکدیگر رو‌به‌رو نمی‌شوند. همچنین بازیکنان اکثرا با بازیکن کمابیش هم‌سطح خود مسابقه می‌دهند. تناسب این ویژگی‌ها با اهداف آموزشی مربیان توانا، آنها را بر آن داشت که روش سوئیسی را -که اغلب در مسابقات شطرنج به‌کار می‌رود- برای برگزاری مسابقات خود انتخاب کنند.
درباره روش سوئیسی بیشتر بخوانید...

همانطور که گفته شد، مسابقات هفتگی قسمتی از برنامه تمرینی بازیکنان هستند. اما برای ایجاد انگیزه و تشویق بازیکنان آکادمی توانا و بازیکنان دیگر باشگاه‌ها به حضور در این مسابقات، علاوه بر جوایز هفتگی، جوایز نفیسی نیز در انتهای هر فصل به بازیکنانی که بالاترین رده‌بندی را کسب کنند، اهدا می‌شود.
درباره سیستم رده‌بندی آکادمی توانا بیشتر بخوانید...